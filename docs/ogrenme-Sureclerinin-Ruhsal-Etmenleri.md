**Çocukların Öğrenme Süreçlerindeki Zorluklarına Ruhsal Bir Bakış
Açısı**

Öğrenme güçlüğü tanısı almış ya da tanıyı almasa da öğrenmeyle ilgili
zorluklar yaşayan çocukların normal veya normal üstü zeka seviyesine
sahip olmasına rağmen okul çalışmalarına ilgilerinin az, odaklanmayı
sürdüremediklerini, merak ve haz duygularının az olduğunu görmekteyiz.

Öğrenmeyi etkileyen boyutlar çok çeşitli olarak karşımıza çıkmaktadır.
Nörolojik temel, zihinsel işleyiş yapıları, beynin sağ ve sol loblarının
gelişme düzeyi gibi nedenler şüphesiz akademik faaliyetleri
etkilemektedir. Ancak yapılan testler, klinik görüşmeler, psikiyatri
muayeneleri sonrası çoğu zaman öğrenmenin tek başına zihinsel
süreçlerden etkilenmediğini görmekteyiz. İnsanoğlu hem zihinsel ve
biyolojik hem de duygulanımlara sahip ruhsal bir varlıktır. Bu alanda
bütünsel bir bakış açısı yürütmenin ve çocuğun duygulanımsal
süreçlerinin de ele alınması mutlaka gerekmektedir.

Bazen öğrenme süreçlerindeki zorlukların tıpkı çocuklarda görülen diğer
semptomlar gibi ruhsal dengeyi sağlamaya yönelik bilinçdışı bir görevi
olduğunu görüyoruz. Psikanalitik yaklaşımda semptomların nedenselliğine
yönelik geniş bir anlam arayışı bakış açısı öğrenmeye yönelik de devam
etmektedir.

***Etkin ve Edilgen Özdeşimlerin Öğrenmeye Etkisi***

Çocuklar yaşamlarının ilk yılında henüz bebekken bakım verenine bağımlı
bir konumdayken, yaklaşık 1 yaşından itibaren yürüyebilmenin de
etkisiyle bireyselleşmeye başlar. Karşı çıkma, çatışma ve bolca
\"Hayır\"lar ile ebeveynine mesafe alabilmeye ve \"Biz\"den \"Ben\"e
geçmeye çalışır. Bu çaba anlaşılamadığında ve çocuğa istenilenin
yaptırılması için baskı yapıldığında [(örneğin; yemek yemeyen çocuğun
cezayla tehdit edilmesi) çocuk o an için boyun eğer]{.mark}. Etkin olma
gereksinimi engellendikçe karşı çıkma ve çatışma davranışının daha da
arttığını görürüz.

Öğrenme süreci ise öteki olan öğretmenin karşısında doğal olarak edilgen
kalınan bir süreçtir (ben bilmiyorum, o zaman bir başkası bana bunu
öğretecek). Erken dönem ilişkilerinde bu ihtiyacı karşılanmayan çocuk,
bilmeme halini kabullenmez ve edilgen konumda olmaktan ısrarla kaçınarak
öğrenmeye ilişkin dirençler gösterir.

Bireyselleşme ve aktif olabilme ihtiyacının karşılanması için, çocuğun
bedensel sınırlarının da anne babası tarafından tanınması ve görülmesi
gerekir. Ebeveynin yemek yeme, tuvaletini yapma, banyo yapma gibi
çocuğun bedeniyle ilgili doğrudan konulardaki ısrarcılığı ve
müdahalelerinin öğrenmeyle doğrudan bağlantılı olduğunu görüyoruz. Zorla
yemek yedirilen, yemeği ağızdan zorla sokulan çocuğun ilerde harfleri,
bilgileri içeri almaya bilinçdışı şekilde direndiğini, karşı çıkmanın
bir yolu olarak harfleri ters yazdığını (b yerine d), ödevleri ya da
okul içi faaliyetlerini tamamlamadığını, öğretmen ya da onun uzantısı
olan diğer otoritelere daimi olarak ters çıktığını görmekteyiz.

***Erken Bireyleştirilen Çocuğun Büyümeye ve Öğrenmeye Direnci***

Doğal akışta etkin olma arzusuyla büyüme adımları atan çocukların
yanısıra ailesi tarafından vaktinden önce büyütülen, yorgun anne babayı
daha da yormaması beklenilen, kendi başına yapabilecekleri aşırı
vurgulanan çocukların da öğrenme süreçlerinde zorlandıklarını
görebiliyoruz.

Artık ilkokula başladığı için ödev ve okul faaliyetlerini tamamen
kendinin takip etmesi, odasının düzenini koruması, kardeşi ağladığında
abi/abla olarak kendi duygulanımlarını geride bırakması, anne babasını
üzmemesi, ağladığında kendi başına sakinleşmesi, anne babası tarafından
arkadaş gibi görülerek onların sıkıntılarını dinlemesi beklenen
\"yetişkin çocuk\", çocuk tarafının görülebilmesi için bebeksiliğe
tutunarak yaşına uygun olabilecek konularda da çeşitli yetersizlikler
gösterebilir. Anne baba ve çocuk arasında rollerin karıştığı bu ilişkide
çocuk *\"beni artık yetişkin olarak görmeyin, ben de yardıma ihtiyaç
duyan bir çocuğum\"* mesajını vermek için anne babasının kendilerini
yormasın beklentilerini boşa çıkaracak semptomlar geliştirebilir.
Çocuğun büyümesinin önünü tıkamak da hızlı büyütülmek de çocuk konumunu
korumak için bilinçdışı yollar aramasına neden olacaktır.

***Ebeveynin Aşırı Varlığı veya Yokluğu***

Çocuk büyürken pek çok yeni durumla karşı karşıya gelir. Büyüme, zorluk
hissini ve eksikliğe tahammülü barındırır. Ancak çocuğunun zorluk yaşama
hissine tahammül edemeyen ebeveyn, onun kendi başına olma yetisinin
önüne geçerek çocuk yerine karar verip eyleme geçer. Çocuğa hayal
kırıklığı hissetme özgürlüğü verilmediğinde, ne resim çizeceği ve ne
oynaması gerektiği söylendiğinde, ilkokula gelmesine rağmen
özbakımlarını yapmasına müsade edilmediğinde, tüm yetersizlikler ebeveyn
tarafından aşırı kapatıldığında; öğrenme gibi bilgiyle baş başa kalınan
bir durum karşısında çocuğun çöküş ve öfke yaşaması kaçınılmazdır.
Çocuktan önce onu düşünen anne, ihtiyaç daha ortada yokken ihtiyacı
karşıladığında çocuğa şu mesajı verir: *\"bensiz dış dünyada var
olamazsın\".* Halbuki okul çocuğun dış dünyaya açıldığı, tek başına var
olma deneyimi yaşadığı bir yerdir. Bağımlı haldeki çocuklar birebir
destekle işlevsel olabilirken, kendi başına kaldığında öğrenme
deneyiminden kaçınma eğilimi gösterir.

Ebeveynin yokluğu ise fiziksel anlamda yaşanan bir vefat ve kayıptan
ziyade çocuktan gelen olumsuz duygulanımların anlamlandırılamaması ve
dönüştürülememesi yani Bion\'un kavramsallaştırdığı \"kapsayıcı
işlevin\" eksikliğiyle bağlantılıdır. Ebeveynin varlığında onun duygusal
kaybını yaşamak, çocuk için fiziksel kayıptan daha zordur. Zorlandığı
zamanlarda ve yoğun duygulanımlar içindeyken yaslanabileceği bir
yetişkin bulamayan çocuk depresif bir çaresizliğin içine girer.

Anne ve çocuk arasında duygusal kopukluğun olması bahsi geçen konunun en
ağır noktası olurken, çocuğuna küsen, terk etmekle tehdit eden, çocuğu
olumsuzluk durumunda odaya gönderen, çocuk ağladığında duyarsız kalan ya
da onunla birlikte ağlayan, çöken, sağlam dayanak olamayan ebeveyn
tablolarını da görebilmekteyiz. Tüm bunların çocukta yarattığı kayıp ve
boşluk hissi öğrenme sürecindeki doğal kayıplar ve akademik
başarısızlıklar karşısında fazlaca tetiklenmesine neden olur. Ebeveyn ve
çocuk arasındaki bağ eksikliği bilgiler arasındaki bağları/bağlantıları
kurmasını da zorlaştırmaktadır. Çocuk kayıp endişesinin onda yarattığı
içsel boşluk ve endişeyle başa çıkabilmek için bilinçdışı, aşırı
hareketlilik, çok konuşma, dürtüsellik gibi tam tersi semptomları ortaya
çıkarabilmektedir.

Sonuç olarak, çocuk öğrenirken düşünmeli, bilgiyi merak edip aramalı ve
bağlantılar kurabilmelidir. Tüm bunları yaparken iç dünyası korkular ve
endişelerle doluysa nasıl bu gereklilikleri yerine getirebilecektir?

*\*Bu yazı Neslihan Zabcı\'nın Psikanaliz Defterlerinin 3. Sayısı olan
Öğrenme ve Bilinçdışı\'ndaki \"Öğrenme Güçlüklerinin Ardındaki
Ruhsal/Duygulanımsal Etkenler\" yazısından faydalanarak anne babalara
fayda olmayı amaçlayarak yazılmıştır.*
