Uzman Psikolojik Danışman Merve Çınar Güngör, 2017 yılında Yıldız Teknik Üniversitesi Psikolojik Danışmanlık ve Rehberlik lisans programını yüksek onur derecesiyle tamamlamıştır. Ardından aynı üniversitede tezli yüksek lisans eğitimini tamamlayarak uzmanlık unvanını almıştır.

Mezuniyetinin ardından çeşitli özel eğitim kurumlarında anaokulu ve ilkokul kademelerinde psikolojik danışman olarak görev yapmış; çocuk, ergen ve ailelerle gelişimsel süreçleri destekleyici çalışmalar yürütmüştür. Bu deneyimlerin ardından klinik çalışmalarına yönelmiş ve halen Üsküdar’da yüz yüze ve çevrimiçi olarak çocuk, ergen, yetişkin ve ailelerle psikanalitik yönelimli terapötik çalışmalarını sürdürmektedir.

İstanbul Çocuk ve Ergen Psikanalitik Psikoterapi Derneği (İÇEPPD) bünyesinde formasyon sürecinin ilk modülünü tamamlamış olup, sürece devam etmektedir. Ayrıca Neslihan Zabcı tarafından verilen Rorschach ve CAT testleri eğitimine devam etmekte; çocukların ruhsal işleyişinin projektif testlerle değerlendirilmesine yönelik yetkinliklerini geliştirmektedir. Bu süreçte aynı zamanda Neslihan Zabcı’nın süpervizyon grubunda yer alarak deneyimlerini artırmaktadır.

Eğitim sürecinde farklı kuramsal yaklaşımlara dayalı çeşitli psikoterapi eğitimleri almıştır. Psikoterapi Enstitüsü’nde Dr. Tahir Özakkaş tarafından verilen Bütüncül Psikoterapi eğitimini 3 yıl devam ederek (teorik, formasyon ve süpervizyon aşamalarının tamamını) tamamlamıştır. Ayrıca Milli Eğitim Bakanlığı onaylı Aile Danışmanlığı eğitimini tamamlayarak ebeveyn-çocuk ilişkileri, sınır koyma ve aile içi etkileşimler üzerine uzmanlaşmıştır. Klinik çalışmalarında bireyin geçmiş yaşantıları, ilişkisel örüntüleri ve içsel çatışmalarına bütüncül bir anlayışla yaklaşmaktadır.

Bunların yanında, Oyun Terapisi Derneği’nden aldığı Oyun Terapisi ve Filial Terapi (Ebeveyn-Çocuk İlişkisi Terapisi) eğitimlerini tamamlamış; çocukların iç dünyalarını oyun aracılığıyla ifade etmelerine ve ebeveyn-çocuk bağını güçlendirmeye yönelik çalışmalar yürütmektedir.

Ayrıca çocukların dikkat, öğrenme ve planlama gibi bilişsel süreçlerini anlamak amacıyla İstanbul Üniversitesi’nden aldığı CAS (Cognitive Assessment System) testi eğitimini tamamlamış ve ihtiyaç duyulan durumlarda PASS Bilişsel Müdahale Programı ile destekleyici uygulamalar gerçekleştirmektedir.

Meslek hayatı boyunca bağlanma, duygusal düzenleme, psikolojik sağlamlık, çocukluk dönemi özellikleri, okula uyum, teknoloji kullanımı ve sorumluluk geliştirme gibi konularda ebeveyn seminerleri ve atölye çalışmaları düzenlemiştir. Üniversite öğrencilerine yönelik grup terapileri yürütmüş, yeni mezun terapistlere süpervizyon desteği sağlamıştır. Ayrıca gönüllü çalışmalarda da aktif olarak yer almıştır. 6 Şubat depreminden etkilenen çocuk ve ailelere “Elin Elimde Projesi” kapsamında gönüllü destek vermiş; YÖRET Vakfı işbirliği ile dezavantajlı bölgelerde risk altındaki çocuklara yönelik atölyeler düzenlemiş; dezavantajlı bölgelerdeki devlet okullarında ise Veli Akademileri kapsamında ebeveyn seminerleri gerçekleştirmeye devam etmektedir.

Mesleki gelişimini sürdürmek amacıyla alanıyla ilgili İstanbul Psikanaliz Derneği ve İstanbul Çocuk ve Ergen Psikanalitik Psikoterapi Derneği'nin seminerlerini ve sempozyumlarını takip etmekte ve çalışmalarında Psikanalitik Psikoterapi yaklaşımını benimsemektedir.

İstanbul Psikanaliz Derneği psikanalistlerinden biri ile haftada iki gün kendi terapi sürecine devam etmekte, bireysel süpervizyonlarını sürdürmektedir.